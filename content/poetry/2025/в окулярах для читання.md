---
title: В окулярах для читання
toc: true
tags:
categories:
series:
date: '2025-01-02'
lastmod: '2025-01-02'
draft: false
---

<!--more-->

В окулярах для читання \
Іду цей день зимний читаю \
(Намагаюсь про Вас не думать) \
Ось груша роздягнена скручена в ієрогліфі \
Сніговик брудовик що давно розмок \
В рядочок дома́ на скрипковому грифі \
В небі потріскує сонця жовток \
Ціла вулиця як іноземна брошура \
Наїжачилась кішка \
Накошатились їжаки \
Серед знаків помітні лише розділові \
Очі — то крапки. Ла́пки — лапки́ \
Годі то й розбирати! \
(Звісно, між нами також тире \
Усе місто між нами \
І двері. Дверцята \
Щось, що викручує серце живе) \
Там автівки ковзають нетерпляче \
Дорозі автографи роздають \
Пані в червоному відвернулась і плаче \
Теж за кимось сумує мабуть \
Там вітерець о гойдалку треться \
Собака слинить кістляву тінь \
І все в цьому зимному дні несеться \
Ой як нудно несеться \
Кудись в далечінь \
У читацьких тих окулярах \
Слова жодного не розібрать \
Двоголові будинки у двоповерхових хмарах \
Просто тихо пливуть \
Ще тихіше стоять
